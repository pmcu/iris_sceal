<h2>Scéal ar Nóra Ní Mac Aodha agus na Síógaibh</h2>
<p><img src="/pic/tuath-5.jpg"></p>
<p>
De réir mar d'inis Séamus Ó Muirís as
Eanach Cuain i gcondae na Gaillimhe é.  </p>
<p>
Lá cruaidh sneachta do bhí baintreach
bhocht ina cónaí ag Caisleán an Eacaéid
i bhfogas do Chnoc Meagha i gcondae na
Gaillimhe, a mb'ainm dí Nór' Ní Mac Aodha.
Do bhí sí an-bhocht.  Ba í a ceird bean-chungantacht.  </p>
<p>
Do bhí sí amuigh ag cruinniú cual aig
iarraidh teineadh do na malraíbh.  Do
chuala sí torann casúir taobh thiar dí. </p>
<p>
D'fhéach sí ar a cúlaibh agus do chonaic sí
gaiscíoch beag gléasta faoina chasóig
dheirg, a bhríste leathair agus a naparún,
agus é ag bualadh leathair ar iarann do bhí
ar a ghlúinibh.  </p>
<p>
Do chuimnigh sí go tapa gurb é an gréasaí leipreachán
do bhí ann, agus do chuala sí in imeacht a saoil dá
bhfeicfeá é gan do shúile a thógáil de, go
dtabharfadh sé suas a thaisce dhuit, acht dá
leigteá as t'amharc é, go n-imeodh sé
agus nach bhfeicfeá aríst é.  </p>
<p>
Do thriall sí air, agus d'éirigh sé de léim,
agus do lig sé píosa leathair titim uaidh
ar an talamh.  Dubhairt sé léithi 'Tóg é
sin.'  </p>
<p>
Nuair do chrom sise as go brách
leis-sean!  Do thóg sí an leathar agus nuair a
d'fhéach sí uaithi, ní raibh sé le feiceáil in
áit ar bith.  </p>
<p>
Ba mhór a brón.  'Sé a dúirt sí:
'Chaill mé mo shaibhreas, acht
níl neart air; is goire cabhair Dé ná an
dorus.' </p>
<p>
Do chuir sí an chual ar a muin, agus
d'iompaigh sí ar ais abhaile; ansin do
chonaic sí marcach ag triall uirthi ar
chapall bán; do bheannaigh sé dhi, agus do
labhair sé léithi: </p>

<p>
'Bhfuil eolas agat ar bhean darb ainm di Nór'
Ní Mac Aodha, 'sérd atá inti bean-chunganta?'
</p>
<p>
'Is maith mar tharla, a ghrádh; mise an
bhean a tá tú lorg.'
</p>
<p>
'Más tú an bhean, seo, buail suas ar mo chúlaibh.' </p>
<p>
Do chúl sé an capall in aghaidh staighre;
do chaith Nóra an chual dá muin; do bhuail
sí suas an staighre; as sin do chuaigh
sí do léim ar a chúlaibh ar an gcapall; do
thiomáin sé leis chomh mear agus do bhí san
gcapall a dhéanamh.  </p>
<p>
Dúirt sé go raibh Nuala Banríon Finn-bhearra go h-an-
dona 'nuair a d'fhágaibh sé an bhruighin ' </p>
<p>
An marcach do bhí ann, ba duine de na daoinibh
maithe é.  Do thiomáin sé isteach thríd phóirse
fada dorcha thríd an gcnoc.  </p>
<p>
Do bhain geite mór Nóra nuair a bhí sí ag dul thríd an
mbealach sin.  Níorbh fhada dhi go bhfaca sí
as a comhair an t-áitiú nac bhfaca sí
agus nár shíl sí go bhfeicfeadh sí choíche a
leithide.  </p>
<p>
Tugadh suas ag doras mór na bruíne í; do ligeadh
anuas den chapall í.  Do bhí ag an doras roimpi
dáréag ban-coimhdeachta.  </p>
<p>
Do chuir gach bean acu céad míle fáilte roimh Nór'
Ní Mac Aodha, ina hainm agus ina sloinne.  </p>
<p>
'Go maire sibh
slán,' a dúirt Nóra, 'Cén chaoi a
bhfuair sibh m'ainm-sa amach?'  </p>
<p>
'Ná bac leis sin, a Nóra,' a dúirt bean acu.  </p>
<p>
Tugadh Nóra suas an staighre go seomra
na banríona; nuair a d'fhágadar Nóra
ansin do scapadar ó chéile.  Bhí go maith
agus ní raibh go holc. Níor bh'fhada do bhí
Nóra istigh nó go raibh leanbh mic beirthe. </p>
<p>
Do bhí áthas mór san gcúirt ar sin a
chloisteáil.  </p>
<p>
Do rinne Nóra a raibh le déanamh aici.
Do ghléas sí an leanbh, agus do thug sí
isteach don bhainríon san leabaidh é.  </p>
<p>
Do thainig bean uasal óg isteach; dúirt
an bhanríon léithi Nóra a thabhairt amach agus
rud eicínt fháil réidh dhi le caitheamh.  </p>
<p>
Do fuair Nóra ithe agus ól, nach bhfuair sí
a leithéide riamh roimhe, ná ina dhiaigh ó
d'fhágaibh sí Caisleán an Eacaéid.  </p>
<p>
Do bhí Nóra ins an mbruíon ar feadh míosa, agus
do shíl sí go raibh sí sna fláitheasaibh, agus
ní raibh a fhios aici cén chaoi a bhfaigheadh sí
áit chomh breágh agus chomh taitneamhach leis an
áit sin, acht in imeacht na míosa sin, do bhí na
malraí bochta faoin shógh mór nó gur fhill sí orthu. </p>
<p>
Chomh luath agus bhí an bhanríon go maith
agus ina suíomh, do chuaigh sí féin agus a
cuid ban-coimhdeachta amach lá.  </p>
<p>
Do bhí umar an taobh istigh de'n dorus.  Do thum an
bhanríon ar tús a méar ins an umar, agus do leag sí
ar a shúil dheis í, agus do rinne gach bean eile acu
mar an gcéanna.  Do ghnídís mar sin i gcónaí ar fhágáil
na bruíne dhóibh, go mbeadh siad dó-fheiceálta
le súilibh duine bheo.  </p>
<p>
Nuair a d'imíodar amach dúirt Nóra léithi féin,
'Ní cóiride daoibh ná dhamhsa,' agus do
rinne sise mar rinne siadsan.  </p>

<p>
Go goirid ina dhiaidh sin d'íoc an bhanríon Nóra,
agus dúirt sí léithi nach gcoinneodh sí
níos faide ón mbaile í.  D'fhiafraigh an
bhanríon dí an raibh bó aici.  </p>
<p>
'Ní'l, a ghrádh,' dúirt Nóra.  </p>
<p>
'Seo deich bpunt duit agus ceannaigh bó,' dúirt an bhain-
ríon.  </p>

<p>
Bhí na ba saor san am sin, agus dúirt sí
léithi beatha a cheannacht ar a
mbeadh aici i ndiaigh an bhó a cheannacht.  </p>
<p>
D'fhágaibh Nóra slán agus beannacht ag an
mbanríon.  Do chuaigh sí chuig aonach an
Torlaigh Mhóir, agus do cheannaigh sí bó.  </p>
<p>
Do bhí sí ag dul amach as an aonach, agus do
chonaic sí dáréag ban ba bhréaghachta do
chonaic sí ariamh, agus an bhanríon
rompu amach ag teacht aici thríd an aonach.  </p>
<p>
Do gheit Nóra agus do chuir sí céad míle
fáilte roimh an mbanríon, agus d'fiafraigh sí
dhí, cén chaoi an raibh an leanbh.  </p>
<p>
'Tá sé go rí-mhaith,' a dúirt an bhainrío-
ghan, 'acht cá leis a bhfaca tú mé?'  </p>

<p>
'Chonaic mé leis an t-súil seo thú,' arsa Nóra,
a' leagan méar ar a súil dheis.  </p>
<p>
Do chuir an bhainríon séidéog faoina súil, agus a
dúirt sí léithi, 'ní fheicfidh tú aríst
choíche mé.' </p>

<p>
D'fhill Nóra a bhaile faoi bhrón; ní mar
sin do shíl sí ar maidin a d'fhillfeadh sí.
Thug sí bó abhaile léithe, agus má thug, ba
daor an bhó uirthisi í, de réir do chaill sí
a súil dheas léithi.  </p>
<p>
Pé ar bith é airgead d'fhan ina lámhaibh i
ndiaidh an bhó a cheannacht do chuaigh sí go
Tuaim agus do cheannaigh sí beatha air.  </p>
<p>
Do mhair sí a bhfad ar leath-shúil, acht ní fhaca sí
ariamh duine eile de na daoinibh maithe go
bhfuair sí bás.  </p>
