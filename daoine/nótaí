Ní mór tabhairt faoi mhíniú bheag a leagan ar an aithint thuasluaite, áfach.
Ach an ceart a bheith ag Gramsci agus Said, tá oibreacha fíorchasta in obair an
smachtaithe, agus is féidir feidhmiú na n-oibreacha seo a aimsiú go furasta fiú,
i measc scoláirí nár chás leo, riamh nó choíche, claidheamh, gunna, casúr breithimh,
nó bata bodaigh phríosúin nó múinteora. Tuigtear ó chaint na beirte seo go bhfuil
caint agus fochaint neadaithe go daingean sa chultúr a chuidíonn le smacht agus
a chinntíonn smacht; nach bhfaigheann gach béal an díol céanna éisteachta - tá
córas aicmithe ann lena n-údarás a rialú dóibh; gur caint chasta an léann a
fheidhmíonn mar chaint ar bith eile faoi rialacha na gcóras smachtaithe.  Ní furasta
na himpleachtaí uilig a bhaineann leis an anailís a thuigbheáil; ach ní fuarasta
ach an oiread a bhréagnú mar chaint amadáin a chuaigh ar seachrán i bhfearann na
cainte s'aige féin. Is cinnte go bhfuil a leithéid d'oibreacha smachtaithe ag
feidhmiú agus ag feidhmiú le héifeacht. Ach ina dhiaidh sin is uile, níl gléas
ar bith is fearr oibreos ar neach nár inmhianaithe a bhfuil le cur in iúl aige,
ná an gléas a fhágann a fhágann ar fhíorbheagán cainte é, nó an gléas a dhéanfadh
béal binn dá bhéal go fadtréimhseach fríd béal ina thost a dhéanamh de.  B'shin é
cás na Gaeilge sular ligeadh chun béil í faoi smacht a raibh de chumhacht taobh
thiar de na bodaigh léinn, ar léir dóibh fiúntas a bheith inti.
