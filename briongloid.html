<h2>Brionglóid Eoghain Uí Mulreíde</h2>
<p>
Bhí fear fadó ina chónaí in aice le Bealach an Doirnín
darbh ainm Eoghan Ó Mulreíde a bhí ina fhear oibre
ag duine uasal san áit, is ba fhear socair, sáimh,
sásta a bhí ann. Ní raibh aige ach é féin is a bhean -
Maighréad is bhí teach beag cumhra acu is a sáith
phataí san mbliain i gceann a chuid tuarastail óna
mháistir. Ní raibh easpaidh na imní ar Eoghan ach aon
chaill amháin - ní dhearnaidh sé brionlóid ariamh.
</p><p>
Lá dá raibh sé ag baint phataí, tháinig an máistir -
Séamas Taff, amach ar an iomaire aige agus thosaíodar
ag comhrá mar ba ghnách leo. Do thiompádh an chaint ar
bhrionglóidibh is dúirt Eoghan go mb'fhearr leis ná gach
dá bhfaca sé ariamh dá bhféadfadh sé aislinn, nó brionlóid
a dhéanamh.
</p><p>
"Déanfaidh tú anocht í má n-déanair mar a deirimse leat",
arsa an máistir.
</p><p>
"Maiseadh déanfad agus fáilte" arsa Eoghan - "óir ní
dhearnas ceann ariamh."
</p><p>
"Anois" arsa an máistir, "nuair a rachas tú abhaile anocht
tarraing amach an tine ón teallach is cuir as í agus déan do
leaba ina háit is codail ann anocht, agus mise mo bhanna go
dtiocfaidh do sháith de bhrionglóidibh chugat sula dtí
maidin."
</p><p>
Do gheall Eoghan sin a dhéanamh.  Acht nuair do thoisigh sé
an tine a tharraingt amach do shíl Maighréad go raibh sé ag
cailleadh a chéille gu mhínigh sé dí gach a ndúirt Séamas
Taaf leis agus b'éigean dí a bhealach féin a thabhairt dó is
do chuadar a luí ar an teallach le chéile.
</p><p>
Ní fhad do bhí Eoghan ina chodladh go dtáinig buille ar an
doras.
</p><p>
"Éirigh i do shuí a Eoghain Uí Mhaolréide go dté tú le litir
ón mháistir chun an Oileáin úir."
</p><p>
D'éirigh Eoghan is sháigh sé a chosa in a bhróga ag rá leis
féin, "Is in an-trá do thigeas tú, a theachtaire."
</p><p>
Ghlac sé an litir ón teachtaire agus d'imith leis roimhe
agus níor stad sé go dtáinig sé go bun Shliabh Chairn áit ar
casadh leis buachaill na mbó is é ag aoireacht ba.
</p><p>
"Go mbeannaí Dia is Muire dhuit a bhuachaillín" arsa Eoghan.
"Aithníonn gach uile dhuine mise ach ní aithnímse duine ar
bith."
</p><p>
"Cá bhfuil tú ag dul an tráth so dho oíche?" arsa an
buachaill.
</p><p>
"Táim ag dul chun an Oileáin Úir le litir ón máistir, an é
so an bealach ceart?" arsa Eoghan.
</p><p>
Is é, coinnigh ar d'aghaidh siar go díreach, ach cé an chaoi
a rachas tú thar an fharraige?" ar an buachaill.
</p><p>
"Am go leor cuimhnigh air sin nuair do castar orm í" dúirt
Eoghan.
</p><p>
Is d'imigh leis arís chun bealaigh go dtáinig sé go bruach
na farraige, ansin do chonaic sé corr ghlas ina seasamh ar
leath-chois ar an tráigh.
</p><p>
"Go mbeannaí Dia dhuit, a Eoghain Uí Mhaolréide" ars an
chorr ghlas.
<p></p>
"Go mbeannai Dia is Muire dhuit," arsa Eoghan, aithníonn
gach uile dhuine mise, is ní aithnímse duine ar bith."
</p><p>
"Cad a táir a dhéanamh anso?"
</p><p>
D'inis Eoghan dí a ghnoithe, agus nach raibh a fhios aige cé
an chaoi a rachfadh sé thar an fharraige.
</p><p>
"Leag do dhá chois ar mo dhá sciatháinsa agus suigh ar mo
dhroim is béarfad anonn thú" arsan Chorr Ghlas.
</p><p>
"Cad do dhéanfainn, dá n-éireofá sáirithe sula ngeofaidh
muid trasna?" ar Eoghan.
</p><p>
"Ná bíodh faitíos ort, ní thiocfaidh sárú ná tuirse orm, go
dtéamar anonn."
</p><p>
Ansin do chuaigh Eoghan ar dhroim an chorr ghlais is
d'éirigh sí os cionn na farraige is d'imigh léithe anonn,
ach níor eitil sí níos mó ná leath an bhealaigh gur fhógair
sí amach, "Éirigh dhíom, a Eoghain Uí Mhaolréide. Tá mé
sáraithe."
</p><p>
"Go mba seacht measa a bhéas tú bliain ó inniu, a chorr
ghlais bhradaigh. Ní thig liom éirí díot anois, is nár
dhúirt mé sin leat," arsa Eoghan.
</p><p>
"Is cuma liom; caithfidh tú éirí dhíom tamall go lige mé mo
scíste" ar an chorr ghlas.
</p><p>
Leis sin mhothaíodar buailteoiribh thuas ós a gcionn is do
ghlaoigh Eoghan amach "Och, a bhuailteoirín, a
bhuailteoirín, lig anuas do shúiste chugam go lige mé don
chorr ghlas a scíste a dhéanamh."
</p><p>
Do lig an buailteoir an súiste síos, agus rug Eoghan greim
a dhá láimh air.  D'imigh an chorr ghlas uaidh ag gáire agus
ag magadh faoi.
</p><p>
"Mo chuid tubaiste leat," ar Eoghan, "is tú a d'fhág mé sa
gcrua-chás, crochta idir spéir is uisce i lár na farraige
móire."
</p><p>
Níorbh fhada gur ghlaoigh an buailteoir chuige a shúiste a
ligean amach.
</p><p>
"Ní ligfead" arsa Eoghan, "nó báithfear mé!"
</p><p>
"Mura ligfir, gearrfaidh mise an t-iall."
</p><p>
"Is cuma liom, beidh an buailtín agamsa ar chuma ar bith,"
arsa Eoghan, agus leis sin dhearc sé siar faoi is cad do
bhfeicfeadh sé ach long i bhfad thiar uaidh.
</p><p>
"A Mhairnéilín, a Mhairnéilín, tarraing orm, tarraing orm,
is b'fhéidir go ngabhfead mo chuid cnámha ar chuma ar bith,"
arsa Eoghan.
</p><p>
"Caith siar do leath bhróige chugainn go bhfeiceamar an
chaoi do thitfeas sí," ar an caiptín.
</p><p>
Do chroith Eoghan a leath-chois agus thit an bhróg síos.
</p><p>
"Uill, uill óill, puil, uil liú, cé atá gho mo mharbhadh?"
do tháinig mar scread ó Maighréad as an leabaidh " is cé
bhfuil tú Eoghain?"
</p><p>
"Ó ní'l a fhios agam an tusa Maighréad atá ansin?"
</p><p>
"Is mé go cinnte," ar sise "cé eile do bheadh ann?"
</p><p>
D'éirigh sí is las sí an coinneall. 'Sé an áit do fuair sé
Eoghan leath bhealaigh suas go poll an deataigh is é
strapaireacht ar an gcrochadh, is é chomh dubh leis an
súgha. Bhí leath-bhróg air ach do bhuail an ceann eile
Maighréad ar an stuaic is ba é sin do dhúisigh í.
</p><p>
Tháinig Eoghan anauas den gcrochadh agus ghlan sé é féin is
ó shin amach rí raibh tnuth ar bith aige le brionglóid
choíche arís.
</p>
<h4>Mac Uí Ruaidhrigh.</h4>

