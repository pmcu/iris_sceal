[Siar](/daoine.xml) | [Baile](/index.html) | [ainm.ie](https://www.ainm.ie/Bio.aspx?ID=25)
------------------
# Laoide,  Seosamh - 1865-1939

![](/pic/laoide.png)

> Idir 1893 agus 1915 is beag duine ba mhó saothar ar son na Gaeilge.

*ainm.ie*

Is iomaí ról a bhí ag Seosamh Laoide i ngluaiseacht na Gaeilge le linn na
mblianta údaí, 1893-1915: scoláire Gaeilge, bailitheoir béaloidis, comhchisteoir
Chonradh na Gaeilge, eagarthóir Irisleabhar na Gaedhilge, scríbhneoir ildánach,
fear foilsitheoireachta, fear eagraíochta agus spreagtha cúise.


Bhí post aige in Oifig Iniúchóra i Mórbhóithre an Tuaiscirt, agus d'úsáid
sé an taisteal saor in aisce a raibh sé ina theideal mar chuid dá phost le
bheith ag taisteal ar fud na tíre ar ghnoithe Gaeilge. Ba mhúinteoir
teangacha a athair, agus ba scoláire maith teangacha a mhac Seosamh. Bhí
idir an mhórshuim agus na hardscileanna ag Seosamh a d'fhág ar a chumas
sarobair a dhéanamh ar son na Gaeilge sna ceantair a dtugadh sé cuairt
orthu. Thug sé leis scéalta agus ábhar béaloidis is teangeolaíochta as cuid
mhaith ceantar gaeltachta nár mhair i bhfad i ndiaidh gur imigh sé astu.
Bhíodh sé ar an fhíorbheagán Gaeilgeoirí a d'fhéadfadh comparáid a dhéanamh
idir na canúintí reatha óna thaithí dhíreach féin.

> Cheangail sé le Cumann Buanchoimeádta na Gaeilge in 1886 agus an bhliain
dár gcionn bhí sé ina bhall de Choiste na bhFoilseachán acu. In 1890 bhain
sé Sadhsóireacht na Gaeilge i gColáiste na Tríonóide agus fuair duais gach
bliain go dtí 1894 ón Ollamh Séamus Gudman. Ach níor bhain sé céim amach.
Bhí sé róbhroidiúil. Luaigh Eoin Mac Néill a ainm sa ghairm scoile a chuir
sé amach ar 12 Meitheamh 1893 ach ní raibh sé sa láthair i 9 Sráid Saicfil
ar 31 Iúil nuair a bunaíodh an Conradh. Ach faoi fhómhar 1893 bhí sé ina
chomhchisteoir le Seán Ó Hógáin sa ghluaiseacht nua. Bhí an post sna
bóithre iarainn aige ar feadh an ama, ar ndóigh, agus rang aige sa Chonradh
agus é ag scríobh do Irisleabhar na Gaedhilge ó 1891 amach. Cheana féin bhí
sé ag taisteal na gceantar Gaeltachta ag na deirí seachtaine agus
comhfhreagras ar siúl aige le leithéidí Phádraig Uí Laoghaire, ar thug sé
dhá chuairt air sna hAoraí, agus an Athar Peadar Ó Laoghaire. Is spéisiúil
gur de bharr cheist Sheosaimh air i dtaobh Jack o’Lantern in 1894 a
smaoinigh an tAthair Peadar ar Séadna a scríobh.

> Le linn an taistil, é i mbun obair an Chonartha go minic, a chuir sé
eolas maith ar an mbéaloideas agus ar na canúintí, go háirithe sna ceantair
a raibh an teanga go lag iontu. Ag an gcéad Oireachtas in 1897 bhain sé
duais lena ‘Laoidh Seilge Beinne Gulban’. In 1899 ceapadh é ina eagarthóir
ar an Irisleabhar. Nuair a cuireadh Coiste na gClódhann ar bun i 1902, ar
thairiscint an Phiarsaigh ceapadh é ina eagarthóir lánaimseartha. D’éirigh
leis an gCoiste 200 leabhar agus leabhrán a fhoilsiú. An Laoideach agus an
Piarsach, rúnaí an Choiste, faoi deara an t-éacht oibre sin.

*ainm.ie*
